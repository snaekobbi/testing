<?xml version="1.0" encoding="UTF-8"?>

<!DOCTYPE dtbook
  PUBLIC "-//NISO//DTD dtbook 2005-3//EN" "http://www.daisy.org/z3986/2005/dtbook-2005-3.dtd">
<dtbook xmlns="http://www.daisy.org/z3986/2005/dtbook/" xml:lang="no" version="2005-3"><head>
    <link  rel="stylesheet"   media="embossed" type="text/css" href="style.css" />
    <meta name="dtb:uid" content="test"/> 
    <meta name="dc:Title" content="4.5.81.Test.Content in header and footer"/> 
    <meta name="dc:Identifier" content="test"/> 
    <meta name="track:Guidelines" content="2015-1"/> 
    <meta name="track:Supplier" content=""/> 
    <meta name="dc:Language" content="no"/> 
    <meta name="dc:Format" content="DTBook"/> 
    <meta name="dc:Creator" content="Kari"/>
    <meta name="dc:Contributor" content=""/>
    <meta name="dc:Source" content=""/> 
    <meta name="dc:Date" content="2015-06-19"/> 
    <meta name="dc:Publisher" content="NLB"/> 
    <meta name="dcterms:modified" content="2015-05-21T15:12:03+00:00"/> 
</head><book>
    <frontmatter>
       
 </frontmatter>
    <bodymatter>
        <level1>
           <h1 id="h1_0011">Død og tannpine</h1> 
            <level2 id="level2_0012"> 
                <h2 id="h2_0013">1.</h2> 
                <p>En dag i oktober hørte jeg plutselig lyden av tannlegeboret fra nabokontoret mitt igjen.</p> 
                <p>Først var det bare som et ekko i bakhodet mitt, en av de lydkulissene jeg gjennom årene hadde vent meg til og knapt nok la merke til at var der lenger. Men så var det at jeg begynte å lure. – Tannlegen var da flyttet ut, for flere måneder siden?</p> 
                <p>Navnet hans var Asle Breim. Han hadde vært av det mørkhårete slaget med bart, som om han var programleder for et quizprogram i TV-Norge, men med en nordfjordsdialekt så utpreget at den neppe hadde gjort seg særlig på kabelnettet. Kanskje det var for å komme nærmere hjem, eller også var det fordi kundepotensialet var større der ute, men for noen måneder siden hadde han pakket tenger og bor og flyttet til et kjøpesenter i Åsane, der jeg hadde sett i avisene at han averterte med utvidet åpningstid og ledig kapasitet.</p> 
                <p>Jeg hadde savnet assistentene hans mer enn jeg savnet ham. I en periode byttet han dem ut like ofte som andre skiftet sengetøy. Jeg hadde ofte lurt på hvorfor, for de aller færreste av dem var utskiftbare etter min smak. Først gikk jeg ut fra at han var en slags fordekt kjønnsfascist som prøvde å komme oppunder kjoleforkleet på dem så snart de var fast ansatt. En stund fryktet jeg at han rett og slett fortærte dem; at det var en slags moderne utgave av Sweeney Todd jeg hadde på nabokontoret. Til slutt kom jeg til at han rett og slett drev dem for hardt; at han var den typen arbeidsgiver <pagenum id="page-10" page="normal">10</pagenum>man kom, så og forlot, lenge før prøvetiden var forbi.</p> 
                <p>For så vidt hadde det heller ikke gjort meg noe at han varierte utvalget så hyppig. I noen år av mitt liv var de, sammen med de faste ekspeditørene på polutsalget i Dreggen, de eneste kvinnelige bekjentskapene jeg hadde. Jeg hadde fått en slags rutine med å invitere dem inn på kontoret mitt for å se på utsikten og ta en rask akevitt etter kontortid. Men det var bare en av dem som noensinne sa ja til invitasjonen. Jeg husket det som om det var i går. Himmelen var kledd i grått, hun i turkis, og hun rødmet som en solnedgang. Men hun likte ikke akevitt, og utsikten var den samme som hos dem. Så da hun var gått, hadde jeg bare meg selv å skåle med: Here's looking at you, kid. Av alle kontorene i verden, og så skulle du stikke innom mitt...</p> 
                <p>Å høre lyden av tannlegeboret gjennom veggen, var som å komme hjem igjen. Lyden var svak, for venteværelset deres lå som en buffersone mellom oss, men likevel høy nok til å få det til å ise i de gamle plombene mine, som en påminning om ubetalte regninger.</p> 
                <p>Neste morgen støtte jeg på en kvinne idet hun skulle til å låse seg inn på kontoret der borte. Jeg raslet med nøkleknippet og nikket til henne.</p> 
                <p>Hun hilste forsiktig tilbake.</p> 
                <p>Jeg gikk noen skritt i hennes retning. «God morgen! Hvis det er vi som skal dele korridor i tiden fremover, så er det kanskje like greit å hilse på hverandre.»</p> 
                <p>Hun nølte litt. Så smilte hun og møtte meg omtrent midtveis. «Ja, det...»</p> 
                <p>«Varg Veum.» Jeg holdt frem hånden. «Privat etterforsker.»</p> 
                <p>«Ja, jeg har lagt merke til skiltet.» Hun gav meg en smal, myk hånd med lange, glattlakkerte negler. «Live... Dyrdal,» sa hun med en ørliten pause på midten, som om hun ikke var helt sikker på hvilket etternavn hun hadde denne dagen.</p> 
                <pagenum id="page-11" page="normal">11</pagenum> 
                <p>Jeg konstaterte raskt og rutinemessig at hun ikke hadde giftering. Alderen hennes var det vanskeligere å gjette. Hun var en av disse herjede skjønnhetene med velholdte kropper, som hadde prioritert å bruke pengene sine på helsestudioer i stedet for på ansiktsløftninger. Jeg kjente med en fallende følelse i underlivet at hun var akkurat min type terreng: passe kupert og uten altfor mange motbakker. Øynene hennes var blågrønne og diskret rammet inn i svart. Det mørkebrune håret var moteriktig firkantet i fasongen, med naken nakke og uvøren lugg. Posene under øynene og furene i munnviken røpet at hun ikke pleide sova burt sumarnatta i oktober engang.</p> 
                <p>Etter et par sekunder gjorde hun hånden sin forsiktig fri, mens hun så på meg med et skjevt smil i blikket. «Jeg får vel komme meg bort før sjefen kommer.»</p> 
                <p>«Hva heter han, denne gangen?»</p> 
                <p>«Pe... Per Austbø,» sa hun. «Han hadde kontor på Danmarksplass tidligere.»</p> 
                <p>Jeg hadde allerede vent meg til pausene hennes og tilpasset meg automatisk. «Hvis du skulle trenge noen assistanse, så finner du meg – her. Jeg har en veltemperert akevitt i skrivebordsskuffen.»</p> 
                <p>«Åja?» Hun lo.</p> 
                <p>«Men det må vel helst bli – etter kontortid?»</p> 
                <p>«Hvor lenge – sitter du her da?»</p> 
                <p>«Så lenge du vil,» sa jeg, med et svakt sug i magen. Så var hun borte.</p> 
                <p>Selv låste jeg meg inn på mitt eget kontor, tente lyset, satte på den elektriske kaffekokeren, brettet ut avisen og ble sittende og lytte, delvis ubevisst, etter at tannlegeboret skulle starte opp der inne.</p> 
                <p>I en slik korridor hadde vi ganske god kontroll med hverandre. Janitsjarmusikk for full styrke, åpning av champagneflasker og høylytte orgasmer forbød seg selv. Dette var på den tiden jeg bare så vidt var begynt å jobbe med en omfattende bilforsikringssak som resulterte i store avisoppslag et halvt år senere, da de begynte å fiske de <pagenum id="page-12" page="normal">12</pagenum>etterlyste bilene opp av et vann på Askøy. Mesteparten av dagen satt jeg i telefonen, men jeg fulgte ganske godt med i lydene rundt meg likevel. Jeg hadde hørt skrittene til en jeg antok var tannlegen selv et kvarters tid etter mitt møte med assistenten hans. Litt senere ble boret startet opp. I tolvtiden stanset det. – Lunsjpause, tenkte jeg, og tok en ny telefon. – Og ganske riktig: cirka en halvtime senere var det i gang igjen.</p> 
                <p>Jeg vet ikke når det var jeg begynte å lure.</p> 
                <p>Jeg hørte at det kom en pasient i ett-tiden. Døren der borte gikk opp og igjen. Ikke lenge etterpå hørte jeg gjenlyden av en samtale, et hakk høyere enn normalt, men ikke så høyt at det var mulig å oppfatte ordene. – Men akkurat da fikk jeg endelig svar hos en bileier på Sotra som var blitt frastjålet bilen sin for tre uker siden, uten at den var funnet igjen etterpå. Og uten at han virket særlig interessert i at noen skulle finne den heller. – Da telefonsamtalen var over, var det pause i boringen. Gjennom veggen hørte jeg et svakt dunk, som lyden av et fallende menneske, og jeg husker at jeg tenkte: En som var så nervøs at han besvimte?</p> 
                <p>Så, etter en stund, tok boringen til igjen. Like etterpå hørte jeg en dør slå igjen og forte skritt mot trappeoppgangen og heisen der ute. Tok jeg ikke feil, var det to stykker, og den ene av dem var definitivt en kvinne.</p> 
                <p>Boringen fortsatte, og fortsatte, og fortsatte.</p> 
                <p>Kanskje var det regelmessigheten i lyden som til slutt fikk meg til å gå for å undersøke. Denne tannlegen var jo den rene boreautomaten, hvis de ikke jobbet i par, han og assistenten. Fra det ene gapet til det andre.</p> 
                <p>Jeg gikk ut i korridoren. – Hvis alt var som det skulle være, fikk jeg heller ta det store spranget og bestille en time til jekslene mine.</p> 
                <p>Navnet på glassruten i døren var så ferskt at det ennå luktet maling av det: <em>Tannlege Per Austbø, MNTF.</em></p> 
                <p>Jeg trykket ned klinken og presset innover.</p> 
                <p>Døren var låst.</p> 
                <pagenum id="page-13" page="normal">13</pagenum> 
                <p>Men fra kontoret ved siden av hørte jeg fremdeles boret.</p> 
                <p>Jeg banket hardt på døren og ventet litt før jeg på ny presset innover.</p> 
                <p>Ingen reaksjon.</p> 
                <p>Jeg gikk bort til nabodøren. Gjennom den kunne jeg høre boret enda tydeligere.</p> 
                <p>Jeg så på døren. Denne var iallfall låst, gikk jeg ut fra.</p> 
                <p>Jeg prøvde den forsiktig. Riktig. Den stod bom fast, som om den ikke hadde vært åpnet siden sist de malte korridoren, og det var snart ti år siden.</p> 
                <p>Plutselig stoppet boret der inne. – Hadde de hørt at det var noen på døren?</p> 
                <p>Jeg banket på en gang til, men det var fremdeles ingen reaksjon innenfra.</p> 
                <p>En svak lyd nådde ut til meg. Jeg la øret inn mot døren og prøvde å dechiffrere den.</p> 
                <p>Det lød som – miksingen av amalgam rett før plomberingen.</p> 
                <p>Et øyeblikk pustet jeg lettet ut. – Da var hun der inne og assisterte ham med det, og kanskje ventet de ikke flere pasienter, så da var det vel derfor døren til venteværelset var stengt.</p> 
                <p>Men -? Jeg kikket på klokken. – Ikke flere pasienter, klokken ti på to?</p> 
                <p>Vel, kanskje tannlegen underviste ved odontologisk institutt, eller kanskje han selv skulle til – tannlege?</p> 
                <p>Lyden der inne fortsatte, og fortsatte, og...</p> 
                <p>Hvis dette var amalgam-miksing, var det en bulldog de hadde til behandling der inne.</p> 
                <p>Nei! Nå kjente jeg lyden igjen. Det var...</p> 
                <p>Lyden av en kassett som ble tilbakespolt!</p> 
                <p>Jeg ble stående og lytte. Brått tok lyden slutt; det lød et ørlite klikk, og noen få sekunder etterpå tok tannlegeboret til igjen.</p> 
                <p>Jeg dunket i døren i ren refleks. – Avslørt!</p> 
                <p>Men hvorfor i all verden -?</p> 
                <pagenum id="page-14" page="normal">14</pagenum> 
                <p>Jeg gikk bort til venteværelsesdøren igjen og gransket låsen. Det var en helt alminnelig Yalelås. Hvis jeg gikk tilbake til kontoret mitt og hentet beautybagen min, skulle det ta meg mindre enn et par minutter å forsere den.</p> 
                <p>På den andre siden.</p> 
                <p>Jeg kjente noen borte på hjørnet av Domkirkegaten og Allehelgensgate som ikke ville bli så lykkelige over den slags foretaksomhet. Det beste var nok å slå på tråden bort dit i stedet, for alle tilfellers skyld, selv om de neppe kom til å tildele meg borgerdådsmedaljen, denne gangen heller.</p> 
            </level2> 
            <level2 id="level2_0014"> 
                <h2 id="h2_0015">2.</h2> 
                <p>En rekke mannlige kolleger hadde passert henne og blitt førstebetjenter, men Eva Jensen var fremdeles politibetjent. Det var kanskje et tegn på hvor stor vekt de la på henvendelsen min, at det var henne de satte meg over til.</p> 
                <p>«Jensen,» sa hun, uten spor av forventning i stemmen. Så vidt jeg visste, var hun fremdeles ugift, og etter snart tjue år i etaten hadde hun forlengst sluttet å anta at drømmeprinsen ville melde seg på telefonen dit iallfall.</p> 
                <p>«Veum,» sa jeg.</p> 
                <p>Hun sukket. «Vel, hei. Hva kan jeg hjelpe deg med?»</p> 
                <p>Jeg forklarte henne situasjonen, kortere enn en pantefullmektig, men med langt mindre autoritet i stemmen.</p> 
                <p>«Greit, Veum. Jeg skal se om jeg kan få dirigert over en patruljebil, men det er midt i myldretiden, så det kan nok ta litt tid.»</p> 
                <p>«Ellers har du det bra?»</p> 
                <p>«Ellers har jeg det bra, takk. Mange takk for interessen. Ha en fortsatt god dag, Veum.»</p> 
                <p>Hun la på. Det var snakk om en ren forbigåelse. Etter <pagenum id="page-15" page="normal">15</pagenum>tonefallet å dømme skulle hun vært avdelingssjef for mange år siden.</p> 
                <p class="precedingseparator">De kom en halvtimes tid senere, to hyggelige ungdommer i kjeledress og båtluer, med mobiltelefon i beltet og et nøkleknippe som ville vært en Securitas-vakt verdig. De hadde gått på smilekurs og hadde tatt spranget fra neandertaler til medmenneske raskere enn Ellingsen og Bøe noensinne hadde kunnet tenkt seg muligheten av. Hadde det ikke vært for uniformen, ville jeg trodd det var to nyutdannede kateketer fra Korskirken som var ute for å gi trøst og veiledning til et villfarent menighetslem.</p> 
                <p>«Bolstad,» presenterte den ene seg. Han hadde rødbrun bart og lyst hår.</p> 
                <p>«Og det var Ristesund her,» sa den andre. Her var barten svart, mens det mørke håret allerede hadde et gjenskinn av grått i seg.</p> 
                <p>Vestlendinger begge to, konstaterte jeg, før jeg viste dem veien. «Det er nabokontoret her borte.»</p> 
                <p>De gjentok mine handlinger fra for en knapp time siden, som om det var et slags innlært ritual: banket på, prøvde begge dørene og lyttet til lyden av tannlegeboret.</p> 
                <p>Ristesund fant frem nøkleknippet og begynte å lete seg frem til en passende kandidat, mens Bolstad lot blikket gli fra dør til dør ned gjennom hele korridoren, som om han ventet at noen skulle stikke hodet ut for å se hva som foregikk.</p> 
                <p>Med et lite klikk gikk låsen opp. Ristesund nølte et øyeblikk; så trykket han klinken ned og åpnet døren.</p> 
                <p>De gikk inn, Ristesund først, deretter Bolstad. Siden ingen av dem bad meg la være, fulgte jeg raskt etter.</p> 
                <p>Vi ble stående rett innenfor døren, som tre overrumplede gjester foran en knust vase fra Ming-dynastiet.</p> 
                <p>Det var ikke mye til venteværelse. På veggene var det lyse felt etter bildene som hadde hengt der hos den forrige <pagenum id="page-16" page="normal">16</pagenum>tannlegen, og stolene så ut som om de var hentet inn fra Rådalen på en regnværsdag. Det var ingen andre møbler der, og ikke så mye som et ukeblad fra 1970-tallet engang, som inne hos meg.</p> 
                <p>Luften var kald og innestengt, og det gjorde ikke inntrykket bedre at noen hadde lagt igjen et stykke rått kjøtt etter seg.</p> 
                <p>Midt på gulvet lå en misfornøyd pasient. Bena røpet at han lå med ansiktet ned. Noen hadde lagt en hvit tannlegefrakk over hodet og overkroppen hans, som for at ingen skulle se at han hadde slått seg. Men de hadde ikke hatt hellet med seg. Blodet hadde forlengst trukket gjennom og farget det hvite plagget rødt.</p> 
                <p>«Det var som djevelen!» utbrøt Bolstad.</p> 
                <p>«En usedvanlig mislykket rotfylling,» mumlet jeg.</p> 
                <p>Ristesund så uforstående på meg. «Hva?»</p> 
                <p>Bolstad bøyde seg forsiktig ned og lettet på tannlegefrakken. Mannen som kom til syne hadde tynt, blondt hår over en blodig isse, og de eneste som kom til å interessere seg for tannlegekortet hans fra nå av, var patologene på Gades Institutt.</p> 
                <p>Bolstad lette seg ned til håndleddet hans og søkte forgjeves etter pulsen. Stumt rystet han på hodet. Så rettet han seg opp igjen med stiv rygg, mens han sa: «Dette får ekspertene ta seg av.» Han så på meg, som om han ventet at jeg skulle opponere, men jeg bare nikket og sa meg enig.</p> 
                <p>Ristesund hadde allerede mobiltelefonen fremme.</p> 
                <p>«Hallo? Sentralen?»</p> 
                <p>Jeg kastet et blikk inn gjennom den halvåpne døren til selve tannlegekontoret. På en stol midt på gulvet stod en kassettradio med de røde batterilampene på og tannlegeboret durende fra begge høyttalerne. Det var det eneste som befant seg der inne. Ellers var det ikke så mye som en amalgamflekk å se.</p> 
                <p>Bolstad nikket mot korridoren. «Jeg tror vi skal vente der ute.»</p> 
                <pagenum id="page-17" page="normal">17</pagenum> 
            </level2>
                     
    </level1></bodymatter>
</book>
</dtbook>

 
