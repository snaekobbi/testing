<?xml version="1.0" encoding="utf-8"?>
<!DOCTYPE dtbook
  PUBLIC "-//NISO//DTD dtbook 2005-3//EN" "http://www.daisy.org/z3986/2005/dtbook-2005-3.dtd">
<dtbook xmlns="http://www.daisy.org/z3986/2005/dtbook/" xml:lang="no" version="2005-3"><head>
        <meta name="dtb:uid" content=""/> 
        <meta name="dc:Title" content="Contracted braille test"/> 
        <meta name="dc:Identifier" content=""/> 
        <meta name="track:Guidelines" content="2015-1"/> 
        <meta name="track:Supplier" content="Contentra"/> 
        <meta name="dc:Language" content="no"/> 
        <meta name="dc:Date" content="2015-02-05"/> 
        <meta name="dc:Publisher" content="NLB"/> 
        <meta name="dc:Creator" content=""/> 
        <meta name="dc:Source" content="urn:isbn:9788205445826"/> 
        <meta name="dcterms:modified" content="2015-02-09T08:17:58+00:00"/> 
    </head><book><frontmatter> 
            <doctitle>4.3.37.Contracted braille test</doctitle> 
            <docauthor>Braille in Daisy</docauthor>
        </frontmatter>
        <bodymatter>
           <level1> 
                <pagenum id="page-11" page="normal">11</pagenum> 
                <h1>KRIGENS BAGASJE</h1> 
                <pagenum id="page-12" page="normal">12</pagenum> 
                <p>Under arbeidet med min dokumentariske fortelling <em>Armfeldts armé.</em></p> 
                <p><em>Historien om en katastrofe</em> støtte jeg ganske tidlig på ordet <em>bagasje,</em> og ble – til min egen ikke ringe overraskelse – rett og slett forundret over å finne det i slike militære, for ikke å si krigerske omgivelser. Det var mens jeg skrev om den jemtlandske armeens første erobring inne i det nordenfjelske Norge, Stene skanse, drøyt 15 kilometer øst for Verdalsøra, og kilder kunne fortelle at krigsbyttet ble to små, tre punds feltkanoner og «noe bagasje som var satt igjen». Jeg måtte nesten smile for meg selv av formuleringen; som om et reisende selskap hadde funnet en fredet rasteplett inn mot palisadene rundt forsvarsverket denne uvanlig sommerlige mandagen i september 1718, og så, ør av maten og solsteken, glemt å ta med seg alle koffertene sine da det fortsatte ferden. Opplevelsen var også en oppdagelse: Langsomt demret det for meg at ordet <em>bagasje</em> i alle år hadde levd et eksklusivt <em>sivilt</em> liv i mitt bortgjemte indre, uberørt av for eksempel Vietnamkrigen, som hadde rystet meg så ofte i min ungdom, og like tomt for militære konnotasjoner som ordet «tøfler» eller «badeand». Desto mer forbausende var det å oppdage dette ettersom min far var gammel yrkesmilitær og jeg selv vokste opp vegg i vegg med ulike militærleirer. Mer enn én gang måtte jeg tåle å bli kalt «militærunge» av lekekamerater, men jeg så opp til min far og var så glad i ham at jeg vegrer meg for å kalle det et ukvemsord. Den dag i dag husker jeg godt at han, min far, alltid snakket om «pakningen» eller «oppakningen», aldri «bagasjen», når han skulle ut på, eller kom hjem fra, de to årlige fjellmarsjene, én om sommeren og én om vinteren, som inngikk i opplæringsprogrammet til de befalskoleelevene kaptein Pollen <pagenum id="page-13" page="normal">13</pagenum>var sjef for i noen lykkelige år på 70-tallet. Jeg har heller ikke glemt en militærvits, eller militær vits, som han likte å fortelle meg for mer enn førti år siden; om soldaten som var så skråskuldret at han måtte gå på utmarsj med koffert og pistol. Se, det var bagasje!</p> 
                <p>Mens jeg tenker tilbake på alt dette, går det mer og mer opp for meg at det jomfruelig sivile bagasjebegrepet jeg har båret med meg gjennom hele livet, fremfor alt er et vitnesbyrd om hvor sorgløst jeg i bunn og grunn har fått lov til å leve. Alle mine reiser har vært lystreiser; min bagasje ikke annet enn en bekreftelse på en forhåndsgitt lykke. Bare én gang, på en reise fra Singapore over Sydney til Hobart, har jeg mistet bagasje på veien; en stor, grå Samsonite-koffert som først kom til rette etter at jeg hadde forlatt hovedstaden i Tasmania og booket inn på et nytt hotell i Melbourne. Da var låsen ødelagt, og jeg kunne tydelig se for meg hvordan sikkerhetspersonalet på Sydney Airport hadde tatt ut og boret hull i en gavepakning med en liten flaske kinesisk risbrennevin og – da det lille, kulerunde hullet åpenbart ikke tilfredsstilte deres statlige sikkerhetsbehov – uten dikkedarer skåret opp kartongen med en skarp kniv, dratt ut flasken og tømt halvparten av dens innhold i en liten skål, for så, beruset av tjenesteiver, å ha gitt seg til å lukte på den blanke væsken ikke bare én, men flere ganger. For alt jeg vet, tilkalte de også en overordnet sikkerhetssjef og fikk hans klarsignal til å legge de sørgelige restene av gavepakningen på plass igjen mellom skjortene og manuskriptene mine, klappe igjen lokket og la den ulåste kofferten fortsette sin reise i kjølvannet mitt, hvis en så maritim metafor kan være meg tillatt i denne luftfartssammenhengen. Verre overgrep mot egen person og eiendom har jeg aldri opplevd, til tross for mine godt og vel seksti år. Det sier ikke lite om mitt fedreland.</p> 
                <p>Ikke desto mindre er ordet <em>bagasje,</em> som så mye annet vi går rundt i hverdagene våre og innbiller oss utelukkende er sivile fenomener, militært i sin opprinnelse. Muligens sprunget ut fra de samme skandinaviske røttene som «bag» – jf. det norrøne <em>baggi,</em> pakke, bylt, pose – dukket ordet første gang opp så tidlig som i 1265 i det franske <em>bagage,</em> som <pagenum id="page-14" page="normal">14</pagenum>benevnelse for «en armés materiell», og ble raskt fast inventar i det militære språket. «Å overgi seg og innrømme nederlaget» skulle fra nå av hete <em>se rendre avec armes et bagages,</em> med våpen og bagasje side om side i selvfølgelig jevnbyrdighet.</p> 
                <p>Men heller ikke militært disiplinerte begreper skulle unnslippe den spesialiseringen og atomiseringen som kjennetegner alt menneskeskapt, også språket, i vår postmoderne tid. I dag er <em>bagage</em> vanligvis omdøpt til <em>pakktren</em> på norsk og inngår ved siden av <em>stridstren</em> og <em>kjøkkentren</em> som en tredje, selvstendig del av det overordnede <em>tren,</em> det vil si «de kjøretøyer som transporterer forsyninger i en militær avdeling». Ordet kommer naturligvis fra det franske <em>trainer</em> – trekke, slepe, drasse – formet i en tid da mannen og hesten gjorde hele jobben, og er dermed nok en av disse anakronismene som lever ufortrødent videre i språket vårt. Mens stridstrenet inneholder ammunisjon og annet materiell som er tvingende nødvendig for å kunne krige, rommer pakktrenet bivuakkutstyr som telt og soveposer, reservemateriell, for eksempel ekstra teltplugger og andre fredelige nyttegjenstander, samt – ikke minst – «personlig utstyr som det ikke umiddelbart er bruk for». Med andre ord: Det soldaten trygt kan glemme mens krigen legger beslag på hele hans oppmerksomhet.</p> 
                <p>En unnskyldning for min paradisisk troskyldige omgang med bagasjebegrepet kan være at det ikke bare er i mitt eget skuddredde liv at <em>bagasjen</em> alltid har måttet klare seg uten den oppmerksomheten den, for alt jeg vet, kunne fortjene. Også i historiebøkene er det stridstrenets støyende, spektakulære og stadig mer utspekulerte assortiment, og dernest det velkjente, emosjonelt hjemlige kjøkkentrenet, som har tiltrukket seg størst oppmerksomhet. Først på tredjeplass kommer det mer svevende, viltvoksende pakktrenet, bagasjen. Selv har jeg så lenge jeg kan huske, vært plaget av en tilbakevendende engstelse for hva framtiden kan bringe, og har derfor alltid sørget for å sette opp detaljerte bagasjehuskelister når jeg skal ut og reise. Slik har jeg søkt å spare meg selv for den frustrerende opplevelsen det er å endelig være framme ved det etterlengtede målet bare for å oppdage at jeg har glemt å pakke ned fotoapparatet og barbersakene mine. For ikke å snakke om lue og skjerf eller stillongs om vinteren.</p> 
                <pagenum id="page-15" page="normal">15</pagenum> 
                <p>Ved avmarsjen fra Duved skanse i Jämtland var Armfeldts soldater utstyrt med hver sin ransel, eller kanskje snarere veske med bred rem, til å bære på ryggen eller over skulderen og brystet. Den inneholdt reglementert brød- og kjøttmat for de nærmeste døgnene, vanligvis fire, samt en liten tobakks- og brennevinsrasjon, et skjorteskift, et par ekstra strømper og sist, men ikke minst, et mindre antall <em>papirpatroner.</em> Igjen en kildeopplysning som vakte min umiddelbare forundring: Fantes det virkelig patroner så tidlig i historien? Nærmere undersøkelser bekreftet at jo, det gjorde det, men avdekket samtidig et ytterst primitivt patent. Kule og krutt ble rett og slett pakket inn i samme papirbit på forhånd, slik at de kunne stampes samlet ned i muskettens pipe med ladestokken og verdifull tid således spares når våpenet skulle klargjøres til nytt skudd på slagmarken.</p> 
                <p>Med eller uten papirpatroner: Til tross for sin slående likhet med vår egen håndbagasje, ville den historiske soldatranselen, rygg- eller skulderbåren som den var, falle like klart utenfor det moderne militære bagasjebegrepet som feltutrustningen faller innenfor det. Karl 12s feltreglement foreskrev at hvert kompani i Armfeldts armé måtte medbringe to tømmermannsøkser, fire tømmersager, to handsager, åtte spader og fire hakker i sin bagasje, alt sammen uunnværlige redskaper når de 150 soldatene som et kompani vanligvis bestod av, skulle ta seg fram gjennom dagen eller opprette bivuakk for natten. Glemmes må naturligvis heller ikke seksmannsteltene som skulle være mannskapenes hjem de førtito dagene krigstoget var planlagt å vare. Det faktum at de primitive boligene lignet mindre og mindre på hjem etter hvert som været ble kaldere og kaldere, var aldri nok til å true deres plass i bagasjen. Verre er det da å bestemme den historiske betydningen av en presisering som «personlig utstyr som det ikke umiddelbart er bruk for». Formuleringen innbyr til individuelt skjønn, og det er ikke sikkert at dette skjønnet ville ha tjent den menige svenske soldatens liv og helse i Trondhjems amt høsten og vinteren 1718. Jeg mener: Ingen trenger å være betrodd bevilgende eller kommanderende myndighet for å forstå at det er fullt mulig å krige uten <em>personlig</em> tobakk og brennevin <em>umiddelbart</em> for hånden. Men hva med varme sokker?</p> 
                <pagenum id="page-16" page="normal">16</pagenum> 
                <p>Et nærmere blikk på fortidens kriger avslører da også at den oppsatte rangeringen mellom de tre ulike delene av trenet på langt nær alltid gjenspeiler deres reelle viktighet for utfallet av kamphandlingene. Ofte kan det faktisk være rimeligere å snu rangeringen på hodet, slik at pakktrenet kommer først og stridstrenet sist. Det skal riktignok sies: Ingen felttog er vunnet av bagasjen. Derimot er mange tapt på grunn av den. Det mest kjente eksempelet må være undergangen til Napoleons 600 000 mann store armé på de russiske slettene senhøsten og førjulsvinteren 1812. Det er vanlig å si at det ikke var kuler og krutt, men kong Vinter som innkasserte seieren for russerne. Men det finnes ikke dårlig vær, bare dårlige klær, sier friluftsfolk, og de gamle krigene var, mer enn noe annet, friluftsliv på et usedvanlig avansert og krevende nivå. Hadde franskmennenes bagasje stått mer i stil med årstiden og reisemålet deres, ville ikke vind og kulde og lange avstander ha kommet noen vei med de tapre soldatene. Ytterligere hundre år tilbake i historien, blir denne sørgelig prosaiske kjensgjerningen om mulig enda tydeligere.</p> 
                <p>Da Armfeldts armé ble satt opp utover våren og sommeren 1718, var bagasjespørsmålet fra første stund en akilleshæl, og det tiltvang seg bare større og større oppmerksomhet etter hvert som kalenderen og felttoget skred fram mot vinteren. Karl 12s ordre til de to ansvarlige for gjennomføringen av krigsplanene, krigsråd Johan Henrik Frisenheim på forsyningssiden og generalløytnant Carl Gustaf Armfeldt på operasjonssiden, slo uttrykkelig fast at armeen skulle avmarsjere fra Duved, førtifem kilometer inne i Sverige, 15- august, og ha Trondhjems amt ferdig okkupert for sine føtter innen seks uker, det vil si 26. september, i god tid før vinterdagen 14. oktober. Det innebar igjen at det ikke ville bli nødvendig å drasse med seg kostbar og plasskrevende vinterbagasje. Å spare plass, ikke pakke ned for eksempel varmende pelser og andre ekstravaganser, var ytterst viktig. I felttoget mot Russland åtte—ni år tidligere var bagasjen blitt transportert på store vogner trukket av firspann. Denne gangen ble det tidlig klart at en slik transportløsning ikke var mulig. Omgitt av nordiske bakker og berg, med myrer og vannsig på alle kanter, ville de store firehjulsdoningene som hadde fungert så <pagenum id="page-17" page="normal">17</pagenum>knirkefritt på det sentraleuropeiske slettelandet, kjøre seg bom fast før de kom seg ut av Sverige.</p> 
                <p>Løsningen ble å kløve bagasjen i stedet, slik kong Karl hadde sett de innfødte gjøre mens han søkte tilflukt i Bender i dagens Moldova og ikke riktig visste hvordan han skulle gripe den videre krigføringen an etter det forsmedelige nederlaget ved Poltava i slutten av juni 1709- Å ty til kløving av bagasjen var et typisk eksempel på Karl 12s utradisjonelle tilnærming til sin eneste livslange lidenskap, krigen, og slett ingen dårlig idé. Men den hadde én svakhet: Når bagasjen ikke skulle lastes på romslige vogner, men i relativt små kløvsekker spent fast på hester som ikke hadde rygg til å bære mer enn 85 kilo hver, trengtes det uforholdsmessig mange hester. Bare vekten av matvarene var beregnet til 235 322 kilo og ville kreve 2768 dyr. Med alt som fulgte en velutrustet armé, kom antall kløvdyr opp i rundt 7000, og da kan man tenke seg hvor mange det ville ha blitt hvis vinterbekledning til soldatene, for ikke å snakke om ski og staver, også skulle ha vært pakket ned.</p> 
                <p>De ansvarlige for hesteinndrivingen, krigsråd Frisenheim og landshøvdingen i Våsternorrlands län, generalløytnant Hugo Hamilton, gjorde tidlig sin konge oppmerksom på at det ikke ville være mulig å skaffe til veie det nødvendige antall hester innenfor lenets egne grenser, men som vanlig gjorde påpekninger av praktiske umuligheter lite inntrykk på Karl 12. Ikke desto mindre måtte hester til sjuende og sist rekvireres over et område som strakte seg fra Jämtland i nord og helt ned til Mälåren ved Stockholm i sør. Det tok ekstra tid å få alle dyrene fram til Duved, og det medførte igjen at armeen ikke kunne forlate oppmarsjområdet før de siste dagene i august, fjorten dager etter den kongelig oppsatte avmarsjdatoen.</p> 
                <p>De to ukene, eller 20 160 minuttene, skulle komme til å forfølge armeen som en forbannelse resten av felttoget. Ikke bare gikk det med fjorten hele dagsrasjoner brød og kjøtt mens soldatene lå og ventet på å komme på krigsfot. Da frosten for alvor satte inn fram mot jul, stod armeen fortsatt i Trondhjems amt, håndfallen og mer medtatt av kulde og sult enn noen gang. Rasjonene hadde hele tiden vært uforsvarlig små, og dårlig sledeføre gjorde det umulig selv for et arbeidsjern som <pagenum id="page-18" page="normal">18</pagenum>Frisenheim å få ettersendt livsnødvendig bagasje, fremfor alt proviant og varme klær.</p> 
                <p>Mat er mat og klær er klær. Men krig er krig: Spilte da våpnene ingen rolle? Jo da, men i forsvinnende liten grad de medbrakte kårdene og muskettene, som Karl 12s karolinere var fryktet og beundret for å håndtere bedre enn alle andre soldater i sin samtid. Alt i alt tok disse såkalte håndvåpnene neppe livet av mer enn et femtitalls mennesker, og var dermed uten praktisk betydning for andre enn dem som var uheldige nok til å komme i veien for dem. Noe helt annet var det med det skytset som <em>ikke</em> ble med da armeen la i vei. Det dreide seg om beleiringskanoner med vekt opp til tre tonn og kuler på nesten tolv kilo, like nødvendige for å tvinge i kne Kristiansten festning, krumtappen i forsvaret av Trondheim, som umulige å drasse med seg i det våtlendte og kuperte grensefjellet. Like før avmarsj måtte Armfeldt bare innse det: Han fikk ikke med seg støpejernskolossene før frosten kom og gjorde det mulig å trekke dem fram til målet på sleder. Men frost og mildvær avløste hverandre i en like uendelig som uforutsigelig rekke denne merkelige høsten og førjulsvinteren, og i mellomtiden stod den jemtlandske armeen foran målet og visste ikke hvordan den skulle få satt inn det avgjørende støtet mot festningen som lå der oppe på høyden over Bakklandet og ruget over byens ve og vel.</p> 
                <p>Hvilke stormer må ikke ha herjet i Armfeldts indre mens han red omkring og ventet på de hersens kanonene som aldri kom! Jeg husker jo selv de lange skyggene som en uteblitt koffert med en liten flaske kinesisk risbrennevin, en gave fra vertskapet mitt i Shijiazhuang, var i stand til å kaste over det ene døgnet jeg tilbrakte i Hobart, og det til tross for at den danskfødte resepsjonisten på det hyggelige hotellet jeg hadde tatt inn på, øyeblikkelig ringte Sydney Airport og fikk alle mulige forsikringer om at den savnede bagasjen ville stå og vente på meg når jeg ankom Melbourne dagen etter.</p> 
                <p>Armfeldt fikk aldri noen slik forsikring, men måtte gå eller ri dag etter dag i den samme nagende uvissheten. Og til slutt stod han i Østby ytterst i Tydal, med nærmere 6000 mann og hadde ingen andre valg eller ønsker enn å komme seg hjem med alle sammen så fort og farefritt <pagenum id="page-19" page="normal">19</pagenum>som mulig. Noen timer før det skjebnesvangre oppbruddet skal generalen ha henvendt seg til en av de lokale bøndene og bedt om å få høre hvordan den fåmælte mannen, med sitt livslange kjennskap til fjellet, vurderte utsiktene til å komme fra den forestående marsjen med liv og helse i behold.</p> 
                <p>«Har du bare varme klær og ski, kommer du nok uskadd over fjellet,» svarte bonden.</p> 
                <p>Det spørs om han hadde våget å si det så rett fram, bonden, hvis han hadde tatt en nærmere kikk på den fremmede bagasjen først. Da uværet overfalt de utslitte soldatene på vei opp Øfjell, hadde de verken passende klær eller ski å møte vinden og snøen med. Hos mange ville ikke engang skjorten henge på kroppen, så fillete var den. Feltpresten Nicolao Idman sa senere det som trengtes å bli sagt om den saken: «Af klädernas dugelighet var det ingen hjälp att faa.» Armeens 364 offiserer hadde derimot god hjelp av klærnes dugelighet, ser det ut til. Regimentene var blitt satt opp og kommandopostene fordelt mens det ennå var indian summer over Jämtland. Ikke desto mindre fikk hver offiser utdelt tre hester hver til å frakte mann og bagasje. Det gav også plass til vinterpelsen. Kommet fram til den siste dagen i november, måtte oberstløytnant Cronstedt riktignok skrive hjem til sin hustru Maria Elisabeth og be om å få ettersendt to par varme ullstrømper, og bjørneskinnet som hadde sikret oberst von Gerthen helsebringende søvn så mang en kjølig natt, sviktet åpenbart sin herre da det gjaldt som mest. Sikkert er det i alle fall at obersten fikk den tvilsomme ære av å være unntaket som bekreftet regelen: «Ingen høyere offiserer frøs i hjel på fjellet.» Så hadde han da også vært dumdristig nok til å vise soldatene det nakne skjortebrystet sitt og skryte av at det eneste de trengte for å komme hjem, ikke var varme klær, men «courage». Hvor bagasjen med bjørneskinnet ble av, vet ingen.</p> 
                <pagenum id="page-20" page="normal">20</pagenum> 
            </level1><level1 id="level1_0010" class="chapter"> 
                <pagenum id="page-21" page="normal">21</pagenum> 
                <h1>SÅ BLE DET EN NY DAG I DAG OGSÅ</h1> 
                <p><em>Kjersti Annesdatter Skomsvold</em></p> 
                <pagenum id="page-22" page="normal">22</pagenum> 
                <p>Jeg er mest nær ham i søvnen. Da telefonen ringer, tror jeg det er ham, men så er det bare vekkerklokka. Regn minner meg om stemmen hans, men det er lenge siden det har regnet nå. Han ble født med en hjertefeil, og hjertet hans kunne plutselig begynne å dunke ute av rytme. Han holdt hånda si mot den vesle brystkassa, sa alvorlig at «nå løper hjertet mitt sin vei». Jeg ble fylt av panikk, men skjulte det så godt jeg kunne. Moren hans fikk ham til å drikke et glass iskaldt vann, fort, fort, og så dunket det vesle hjertet i rytme igjen. Det var ikke mer som skulle til, og legene virket overhodet ikke bekymret. Moren taklet det hele mye bedre enn jeg, bare fortsatte som før, rørte rundt i lapskausen som om ingenting hadde skjedd. Jeg måtte være for meg selv i noen timer, høre på klassisk musikk på soverommet. Jeg slo litt ut i lufta, som på en innbilt boksesekk. Prøvde å få ut noe som hadde satt seg fast i kroppen min, nesten som en kvalme.</p> 
                <p>Han var mest lik moren sin. Men hun og jeg er også ganske like, så det er ikke lett å si. Alt ved oss er mindre enn gjennomsnittet, om man skal kategorisere på den måten. Det er deg jeg vil ha, sa jeg. Så fikk jeg henne. Før jeg mistet henne igjen. Men i mellomtiden fikk vi denne gutten sammen. Det er umulig å krympe nærværet av en sønn, selv om han blir borte.</p> 
                <p>Et vindkast slår soveromsvinduet på vidt gap, gardinene står rett inn i rommet, det ser nesten dumt ut. Som liten pleide gutten å leke at han hadde supermannkappe, og minnet gjør at jeg må gufse meg under dyna. Jeg ville ha mørke gardiner til soverommet, men det ble altfor mørkt for <pagenum id="page-23" page="normal">23</pagenum>meg. Jeg fant jo ikke veien fra senga til lysbryteren, så jeg spurte damen i butikken om jeg kunne få bytte gardinene i noen hvite. Man vet aldri hvilke valg som blir de avgjørende i livet. Jeg oppdaget ikke før jeg kom hjem og fikk hengt opp gardinene, at de er fylt med livsvisdom, men jeg syntes ikke jeg kunne bytte dem enda en gang. I løkkeskrift er det oppfordringer om å leve hver dag som den siste, å lytte til stemmen i sitt indre, og det gjør jeg jo helt av meg selv.</p> 
                <p>Morgenlyset brøyter seg gjennom støvet i lufta, bort til meg som ligger der forsvarsløs, som for å løfte meg ut av senga. Helt fra gutten ble født, var han altfor sped. Jeg insisterte på at de skulle legge ham i en kuvøse, men jordmoren sa at det var det ingen grunn til. Jeg var lettet over at han ikke var jente i tillegg, det ville gjort ham enda mer sårbar. Ikke at jeg aldri har ønsket meg en datter, døtre må være noe av det vakreste som finnes på denne jorda, men da ville jeg selv gått til grunne. En sønn hadde jeg i alle fall en mulighet til å forstå.</p> 
                <p>Jeg skjønner ikke hvorfor jeg kjøpte et helt hus. Etter mange års ekteskap husket jeg knapt hvordan livet var før vi fikk barn, og etter begravelsen tok jeg det som en selvfølge at jeg skulle flytte, selv om hun ikke sa noe om det. Jeg forstod ikke lenger hvem jeg var hjemme i blokkleiligheten, jeg kunne vært hvem som helst, og det var som om jeg så skygger falle forbi vinduene. Nå har jeg bestandig gardinene trukket for. Hun kommer aldri inn på soverommet når hun er på besøk, så jeg trenger ikke å bekymre meg for at hun skal stille spørsmål om gardinvalget. Dessuten er det som regel jeg som stiller spørsmål.</p> 
                <p>Jeg reiser meg, det er til syvende og sist lettere enn å bli liggende i disse grubleriene, og jeg lukker haspene på det gammeldagse vinduet, stenger meg selv inne. Gulvet er rutete, og jeg unngår å tråkke på strekene, som en vaksine mot tvangstanker. Jeg tenker på at gutten var så glad i å tegne, jeg skjønner ikke hvor han hadde det fra, han lagde de mest fantastiske tegneserier. Jeg kjøpte illustrerte bøker til ham, selv om jeg syntes det ble smør på flesk, han hadde allerede hodet fullt av bilder. Jeg leste ofte for ham, de bøkene som jeg selv nærmest betraktet som vennene mine, jeg har aldri hatt mange virkelige venner. Han hadde en håndfull, og rett som det var, ringte noen på hos oss, der i ellevte <pagenum id="page-24" page="normal">24</pagenum>etasje i blokka, spurte om han ville bli med ut for å leke. Han ble med når han hadde lyst, lot være når han ikke ville, jeg vet ikke hvordan han kunne stå så støtt i seg selv. Han hadde vel arvet det av moren sin, før var hun som et fjell. Når jeg nå gir henne en klem, kan jeg kjenne skulderbladene stikke gjennom kjolen, og det hender at hun har gråt i ansiktet, to bekker som renner utover det kuperte terrenget. Gutten vår syntes liksom ikke de andre barna fikk til å leke så bra, og jeg var enig, men det måtte jeg holde hemmelig for ham.</p> 
                <p>Så mye varme som finnes i baderomsgulvet, som å gå på glødende kull – lunkent kull, om ikke annet. Men alle vet at brannsår under fotsålene skyldes svak psyke. Det var også psykiske årsaker til at jeg støtt måtte måle temperaturen på gutten, selv når han var frisk som en fisk. Deretter stakk jeg termometeret under min egen arm, men det var ikke noen overraskelser å hente, der heller. Da han var fem år, var han endelig blitt høyere enn fronten på vanlige personbiler, nå kunne sjåføren se den lyse luggen hans stikke opp når vi krysset fotgjengerfeltet utenfor senteret.</p> 
                <p>Jeg ser meg ikke i speilet denne morgenen, noen dager er det helt umulig. Men hvis det er blitt søndag og jeg ikke har sett speilbildet mitt hele uka, så tvinger jeg meg til å ta en kikk. Bare for å sjekke at ting er noenlunde på stell. Han befinner seg bakenfor pupillene mine, bakenfor verden. Så jeg ser vekk. Jeg kan ikke gråte mer, da føler jeg at de døde får for stor makt over meg. Jeg er ikke overtroisk av natur, men om noen tilbød meg hjelp til å kommunisere med ham, ville jeg takket ja på flekken. Jeg frykter at minnene om ham skal bli borte. Det er merkelig, når jeg er på reise, er jeg engstelig for å miste kofferten, men minnene sitter jo i hodet, og det første jeg savner når kofferten faktisk blir borte, er tannbørsten, enda så lite minner jeg har knyttet til den. Når alt kommer til alt, bør man uansett bytte tannbørste av og til.</p> 
                <p>Ved siden av speilet har jeg rammet inn en setning jeg har skrevet, jeg trodde det ville hjelpe. Det er ikke jeg som har forfattet setningen, jeg leste den i en diktsamling da jeg gikk på gymnaset, og ordene har fulgt meg siden. Den fremste poeten av dem alle: <em>Vit at dette er ett øyeblikk, men at et annet skal gjennombore deg, med en brå, smertefull glede.</em> Jeg har <pagenum id="page-25" page="normal">25</pagenum>forsøkt å få setningen til å bety det samme som den tidligere betydde for meg, og jeg trodde at det ville hjelpe å henge den som et bilde på veggen. Hadde jeg vært av typen som liker tatoveringer, kunne jeg fått ordene skrevet et sted på kroppen, på den tykkeste delen av leggen, eller nederst på magen. Dersom jeg hadde hatt en kropp som egner seg for den slags. Men jeg synes tatoverte kropper er uhyggelige, de får meg til å tenke på hvordan nazister brukte tatovert hud fra jøder til lampeskjermer.</p> 
                <p>Det står kun én stol ved frokostbordet, den setter meg nesten ut av spill med sin invitasjon til å slå seg ned, late som alt er hverdagslig. Jeg går fremdeles på jobb, det var ikke så vanskelig å fortsette med det som en kanskje skulle tro. Selv om juss aldri har interessert meg spesielt. Det må være derfor jeg er blitt så flink, som man sier, nærmest mot min egen vilje. Jeg har bestandig hatt lett for det akademiske, innimellom tenker jeg at noen som ville hatt mer glede av det, burde fått mitt hode. Men det gjorde meg nesten trist da jeg forstod at gutten var intelligent. Det tok lang tid å oppdage, for ord og tall stokket seg for ham. Han hadde et lys i hjertet i tillegg, og det kan være en tung bør å bære.</p> 
                <p>Kaffekoppen står ensom i oppvaskkummen, et sørgelig skue, men ikke stort å gjøre med. Jeg kan kanskje vaske den opp. Da gutten begynte på skolen, var det først moren hans som smurte niste til ham, men han vokste jo ikke. Jeg syntes tvert imot at han nærmest krympet foran øynene på meg, så jeg begynte å legge et tykt lag med smør på skiva, godt gjemt under leverposteien. Jeg skrev det flotte navnet hans med tusj på matpapiret, selv om det strengt tatt ikke var nødvendig. Det hendte at jeg forestilte meg en rad av matpakker på kjøkkenbenken, men jeg ville samtidig fått mangedoblet bekymringene mine, og det er uansett for sent å gjøre noe med nå. Vi tenkte på å få en hund, men den vi ble tilbudt, hadde usedvanlig stiv pels, det var så ubehagelig å klappe den, så jeg satte foten ned. Gutten spurte om jeg kunne tegne noe annet enn hunder på matpakkene hans, men jeg hadde ikke det samme talentet for tegning som ham, så jeg tegnet bare nebbet til en fugl. De skjønneste toner strømmet ut av det, jeg var slett ikke så verst til å tegne noter, og sønnen min hadde absolutt gehør.</p> 
                <pagenum id="page-26" page="normal">26</pagenum> 
                <p>Jeg undrer meg på om jeg har kastet leverposteiboksen i feil søppelsorteringspose, jeg klarer ikke å slutte å plage meg selv med dette. Til slutt knytter jeg posen fort igjen, småløper ut mens jeg ser meg over skulderen, kaster posen i søppeldunken. Jeg har også dårlig samvittighet for alt skrotet jeg benyttet sjansen til å kvitte meg med da jeg flyttet, å flytte innebærer så mange traumer. Alt man glemmer å ta med seg, alt som blir borte underveis. Det viktigste er jo bestandig det som ikke er der. Jeg pakket livet mitt ned i pappesker, samtidig med at vi pakket vekk guttens liv, for hver pappeske jeg lukket, syntes det hele enda mer ubegripelig. Nå er han død, mens jeg lever videre, og jeg tenker på hva som kan gå galt om jeg kaster leverposteiboksen i feil pose. Menneskehjernen duger ikke til å sortere ut hvilke ting som er relevant å uroe seg for.</p> 
                <p>Selv om jeg stirrer rett frem, eller oppover, insisterer skoene mine på å befinne seg innenfor synsfeltet mitt. De nye joggeskoene passer ikke til dressen og frakken, men jeg trengte noe solid fottøy, det er et stykke å gå fra huset til t-banen. Det er ikke min skyld at tøysko er så prangende nå til dags, og jeg har ikke lenger noen til å hjelpe meg med garderoben. En kveld oppdaget jeg at skolissene lyser i mørket. Jeg putter matpakka i den slunkne veska mi, går ut døra, som et slags rømningsforsøk.</p> 
                <p>På vei inn til byen leser jeg en tynn rapport jeg selv har skrevet, og jeg trenger bare å nikke gjenkjennende. Jeg gjorde unna studiene raskere enn jeg strengt tatt var nødt til, under eksamener skjønte jeg alle spørsmålene, visste umiddelbart hva jeg skulle svare. Det er klart det ga en mestringsfølelse, og jeg kunne bli fylt med en kraft, en visshet om at hjernen fungerte. Jeg snakker aldri om dette med noen, jeg vil ikke fremstå som arrogant, og jeg vet ikke hvem det i så fall skulle være. Gutten arbeidet så hardt på skolen, og da han var ni år, fikk jeg et farsdagskort hvor det stod: <em>Til papa. Tusen tak for at du jelp er mei med leksene. Venlig hilsen din søn.</em> Da måtte jeg svelge flere ganger, jeg følte skyld fordi han strevde sånn, og han skulle bare visst hvor glad jeg ble av å være til nytte.</p> 
                <p>For å være ærlig, har studier og jobb kun vært en flukt, jeg synes faget mitt er enklere å forholde seg til enn noe annet. Jeg burde heller <pagenum id="page-27" page="normal">27</pagenum>arbeidet med noe som ville gjort meg lykkeligere og ulykkeligere på samme tid, jeg kunne ha blitt kunstner! Men jeg er for feig. Gutten var mye modigere enn meg på det viset, men det var heller ikke min fortjeneste. Jeg er selvfølgelig takknemlig for at jeg har sluppet å bekymre meg altfor mye for det økonomiske, og uten en respektabel inntekt hadde jeg aldri våget å bli far. Jeg ville at han skulle kunne dra på turer til utlandet, selv om jeg håpet at han heller ønsket å bli hjemme. Særlig etter at Scandinavian Star brant.</p> 
                <p>En sommer besøkte han meg i Tanzania, jeg hadde et oppdrag der. Moren hans ville absolutt til isbreene, hun var ikke begeistret for varme, så han reiste alene. Han fløy med en Jumbo Jet, ankom Dar-es-Salaam, kun seksten år gammel. Flyselskapet hadde en giraffhals som logo, de fløy som om de red en hest, og bagasjen hadde forsvunnet underveis, det ringte han og fortalte meg. Jeg kom heller ikke frem i tide, drosjen satt fast i trafikken. Jeg holdt på å gå fra konseptene der jeg svettet i den klamme bilen, tenkte på fremmedheten han måtte føle. Jeg så ham for meg foran bagasjebåndet, som gikk rundt og rundt og rundt. Til slutt hadde han måttet gi opp, han kom ut i ankomsthallen, og endelig var far og sønn gjenforent. Vi gikk sammen til ambassaden og ba dem hjelpe oss med å finne bagasjen. Det kunne de ikke, og jeg hisset meg opp, så de ga oss en bunke pengesedler. Men først måtte han beskrive absolutt alt han hadde i kofferten, slik at de kunne finne den korrekte erstatningssummen. Jeg klappet ham oppmuntrende på skulderen. I bagasjen hadde han hatt en nydelig klassisk gitar, en Alhambra, som i slottet Alhambra, utenfor Granada. Det er de flotteste gitarene, med en dyp romantisk klang. Ambassaden kunne ikke erstatte gitaren, men senere kom den til rette på merkelig vis, den hadde fløyet med Aeroflot, endt opp i Moskva. De andre tingene var borte for godt, og vi gjorde som ambassaden ba oss om, gikk ut og kjøpte en hel tanzaniansk garderobe. Truser, skjorter, alt. Det var den sommeren han begynte å synge.</p> 
                <p>Ale t-bane-stasjonene som fyker forbi vinduene, tenk om jeg gikk av på feil stasjon og ble der for godt, lurer på om noe da ville blitt annerledes. Men det har jeg jo allerede forsøkt. Hun bor fremdeles i høyblokka, <pagenum id="page-28" page="normal">28</pagenum>disse blokkene var en gang de mest utskjelte i byen, men jeg synes de er flotte, majestetiske, og da de ble bygget, var det bare der jeg ville slå rot. Vi hadde naboer fra hele verden, og de lave bokostnadene førte til at jeg fikk spart opp penger på kontoen, slik at jeg senere kunne kjøpe meg huset i marka. Hun og jeg delte selvsagt verdiene likt, så hun kunne også gått til anskaffelse av et nytt krypinn. Men det ville hun ikke, hun snakker aldri om hva hun ønsker seg for fremtiden, og jeg har ikke spurt. Selv om jeg kunne skrevet en doktoravhandling om henne, så befinner vi oss i ulike kropper, hvilket setter naturlige grenser for innlevelsesevnen.</p> 
                <p>Det er blitt altfor folksomt her i t-banevogna, så jeg reiser meg til tross for at det innebærer en viss risiko, men det er heldigvis så trangt at jeg umulig kan falle. Utenfor løper trærne motsatt vei. Hun er opptatt av fauna og flora, dro oss med på skogsturer i helgene, og jeg tror det var hovedgrunnen til at vi følte oss som en familie. Hver søndag famlet vi oss frem blant busker og røtter, og vi hadde med oss niste og termoser, selv om vi kunne klart oss med det som fantes i villmarka. Hun lærte gutten vår navnene på bærene og mosen, og han kunne stanse opp bak oss på stien, stå helt stille, fordi han hadde hørt en trost synge. Noen ganger tenker jeg at han var for fin for denne verden, for skjør, for omtenksom. Det var som om han kunne se et aspekt ved tilværelsen som andre ikke kunne. Selv maneter og krabber hadde han sympati for. Men jeg sa til ham at det er viktig å huske at dyr er dyr og mennesker er mennesker.</p> 
                <p>Jeg leter frem telefonen, stiller meg i enden av plattformen, rett opp og ned.</p> 
                <p>Hei, sier hun.</p> 
                <p>Er du på jobb? spør jeg, ser henne for meg i blomsterbutikken.</p> 
                <p>Jeg liker best blomster som har mer enn én farge, det gir meg tro på at ting kan forandre seg, at noe kan gå over i noe annet. Men jeg velger alltid ensfargete roser når jeg kjøper blomster til henne.</p> 
                <p>Ja, sier hun.</p> 
                <p>Å ja, sier jeg.</p> 
                <p>Så er vi stille, men det er vi vant til.</p> 
                <p>Var det noe spesielt? sier hun.</p> 
                <pagenum id="page-29" page="normal">29</pagenum> 
                <p>Han var aldri redd for å plukke sopp, sier jeg. Er ikke alle barn redde for å få i seg giftig sopp?</p> 
                <p>Jeg vet ikke om alle barn er redde for det, sier hun. Noen sikkert.</p> 
                <p>Jeg har jo bestandig syntes at det er litt skummelt, sier jeg. Selv om jeg stolte på deg, det er ikke dét jeg mener.</p> 
                <p>Nei, jeg vet at du ikke mener det, sier hun.</p> 
                <p>Ja, det var nå bare det jeg tenkte på, sier jeg.</p> 
                <p>Kommer du innom etter arbeid? spør hun.</p> 
                <p>Skal jeg det? spør jeg.</p> 
                <p>Ja, kan du ikke det? sier hun.</p> 
                <p>Men jeg skal i retten i morgen, sier jeg. Så jeg bør bruke ettermiddagen på å forberede meg.</p> 
                <p>Hun blir stille igjen.</p> 
                <p>Ha en fin dag, sier jeg.</p> 
                <p>Så sitter jeg der ved skrivebordet på kontoret mitt. Jeg skrur av og på lyset i den gammeldagse skrivebordslampa, stirrer ut av vinduet. Jeg liker best når det regner, da kan jeg se på vanndråpene som renner nedover vindusglasset, de lager mønstre som ser ut som strenger på en gitar, noen av dem har røket. Nå må jeg i stedet se på de grå flekkene fra eksosen, denne sommeren har vært knusktørr.</p> 
                <p>Hver dag kommer fremmede inn på kontoret mitt for å fortelle meg hva galt de har gjort, eller ikke gjort. Jeg er ikke så glad i å snakke med folk jeg ikke kjenner, og det kunne ikke falle meg inn å gjøre noe ulovlig selv, men likevel gjør jeg mitt beste. Dag ut og dag inn, som om jeg er uten tanker om tiden som går. Det er mange skjebner der ute, og jeg gjør mitt beste for å dytte de uheldige og ukloke i en annen retning, så de kan unngå de store katastrofene. Jeg vil ikke at de skal gå fra vondt til verre, men det er sikkert mest av hensyn til meg selv. Om noen mennesker er ufrie, så er ingen av oss frie.</p> 
                <p>Gutten hadde et par slike ulykkesfugler i klassen sin, og da den mest trøblete av dem begikk et amatørmessig ran, sa jeg at jeg ville hjelpe dersom pøbelen til gjengjeld lærte ham å spille gitar. Jeg var svært tilfreds med meg selv, for kanskje ville gutten min ha positiv innflytelse <pagenum id="page-30" page="normal">30</pagenum>på denne røveren, og dermed slo jeg to fluer i ett smekk. Hver tirsdag satt de på rommet hans og øvde. Pøbelen var med i et rockeband, og det hendte at jeg kjørte gutten min til bandøving, så han kunne høre dem spille. Jeg ville ikke at han skulle bli like tørr som faren sin. Han insisterte på at jeg skulle bli med inn i garasjen, hilse på bandet, han var liksom aldri flau over meg, enda han hadde god grunn til å være det. Da han fikk den vakre gitaren til konfirmasjonen, begynte han å skrive sine egne sanger, og i begravelsen spilte bandet en av disse låtene. Tårene rant på de barske gutta, der de stod foran alteret, gråt over den lille spurven i den hvite kista. Selv tviholdt jeg hånda til moren hans. Men jeg kunne ikke ta begravelsen helt på alvor, jeg tror ikke engang på Gud, så det er moren som steller graven. Hver uke går hun til graven som også snart vil bli vår. Med mindre jeg blir begravet i graven for de navnløse, hvor de som ikke vil ha navnet sitt med seg under jorda, ligger. Eller så har de ønsket seg nettopp det, å ta navnet sitt med seg, ikke la det bli igjen på overflaten.</p> 
                <p>Jeg spiser matpakka på kontoret, det er så mye matos og støy i kantina. Da hun ringte på den mørkeste dagen, hulket hun så høyt at det var umulig å forstå et ord av hva hun sa. Hun kan ikke ha sagt at gutten hadde fløyet fra toppen av blokka. Likevel visste jeg at det var som om sjelen hans, dersom man kan snakke om sjelen på den måten, tilhørte noe annet enn jorda. Selv om fugler tilhører jorda, de også. Og jeg tror egentlig ikke på en sjel, men noen ganger kan man ikke gjennomføre en tankerekke uten å bruke det uttrykket. Da jeg møtte henne utenfor sykehuset, var det ingenting jeg kunne si. Hun lente seg inntil meg, og jeg strøk henne over håret. Det var så mykt, jeg husket ikke at hun hadde så mykt hår.</p> 
                <p>Timene må ha forsvunnet uten at jeg har lagt merke til det, for kollegaene mine strømmer ut av døra i første etasje, sprer seg utover fortauet, hjem til familiemiddag. Jeg tenker på huset mitt, på leverposteiboksen som ligger i feil pose, på at ingenting lenger kan bli riktig, uansett hva jeg foretar meg.</p> 
                <p>Av og til, når vi trodde at gutten ikke hørte oss, snakket vi om hva vi <pagenum id="page-31" page="normal">31</pagenum>trodde han ville gjøre etter videregående, men det var umulig å komme til en konklusjon. Han kunne bli akkurat hva han ville, det hadde han evner til, men det var som om hans empati for mennesker gjorde at han heller burde arbeide med planter, for å beskytte seg selv. Samtidig som hans trang til å skape i ensomhet gjorde at det tryggeste ville være en jobb blant menneskene. Når han spilte på gitaren, var det som å høre ham falle, at han falt ned i en avgrunn.</p> 
                <p>Er du på kontoret fremdeles? sier stemmen hennes i øret mitt.</p> 
                <p>Det var så dumt at vi aldri fant ordentlig ut av det med hendene hans, sier jeg, som så mange ganger før.</p> 
                <p>Men det gikk jo over av seg selv, sier hun.</p> 
                <p>Han kunne ikke spille gitar på månedsvis, sier jeg.</p> 
                <p>Men så gikk det jo over, sier hun.</p> 
                <p>Jeg glemmer ikke ansiktet hans da han kom hjem fra skolen. Han hadde hatt avsluttende eksamen i matematikk. Lenge hadde han hatt vondt i hendene, det måtte skyldes en betennelse av noe slag, fingrene var helt hovne. Det var så vidt han hadde klart å skrive noe som helst under eksamen, og han som aldri ville gjøre oss bekymret, som ikke fortalte oss det når han ramlet av sykkelen, han holdt fortvilet de hovne hendene opp foran seg. Jeg har fem eksamener igjen, sa han. Hva skal jeg gjøre? Hun tok ham med til legen, som ga ham noen hvite piller. Det hjalp. Men det gikk et halvt år før han kunne spille gitar igjen.</p> 
                <p>Det tok så lang tid før han ble bra, sier jeg.</p> 
                <p>Men den vinteren, sier hun, da han begynte å lese filosofi, så ble han jo helt fin igjen.</p> 
                <p>Jeg har tenkt på om betennelsen kan ha spredd seg til hjertet, sier jeg, kjenner det strammer seg i halsen.</p> 
                <p>Hjertet? sier hun.</p> 
                <p>Unnskyld, sier jeg.</p> 
                <p>Du må ikke si unnskyld, sier hun.</p> 
                <p>Hjertet hans var jo ikke helt som det skulle være, sier jeg. Kanskje betennelsen gjorde at han måtte komme seg vekk, at han trodde han kunne flykte fra sitt eget hjerte.</p> 
                <p>Du, sier hun.</p> 
                <pagenum id="page-32" page="normal">32</pagenum> 
                <p>Jeg må legge på, sier jeg.</p> 
                <p>Jeg tar på meg skjerfet idet jeg går inn i heisen, putter hodet inn i løkka, og på vei nedover forestiller jeg meg at jeg i en motsatt bevegelse er en hval som dukker opp gjennom havoverflaten, fra under vann til over vann, fra et press mot hodet og tankene til å kunne puste fritt sammen med øyestikkerne. Jeg blir stående lenge ute på fortauet. Det skumrer ute, og jeg ser ned på de selvlysende skolissene mine.</p> 
                <p>Jeg kjenner en uforklarlig følelse i brystet og begynner å småløpe etter skolissene mine, nedover trappene til t-banen, det knaser under joggeskoene og jeg ramler nesten idet jeg runder hjørnet til perrongen. Der mister jeg veska mi, uten å plukke den opp igjen. Regnet faller rundt meg, som om noen har åpnet en kran. Øsende regn mot t-baneskinnene, og jeg ser på klokka, det er lenge til t-banen skal komme. Men det kunne ikke falle meg inn å hoppe ned på grusen, vente på t-banen der nede på skinnene. Jeg ville bare blitt ubekvem av menneskene som stod på perrongen og så på, de åpne munnene som ropte like høyt som gardinene mine at livet er verdt å leve. Jeg er så lett påvirkelig, og jeg ville klatret opp på perrongen igjen, børstet av knærne på buksa, nikket forlegen til de stirrende menneskene.</p> 
                <p>Så jeg blir stående, åpner munnen for å si noe, og jeg får regn i munnen. Men ingenting kommer ut, og jeg åpner øynene også. På tross av regnet kan jeg som vanlig høre hva jeg selv tenker, og jeg føler meg fylt av en visshet om at livet, det er dette øyeblikket, for alltid.</p> 
            </level1>
        </bodymatter></book>
</dtbook>
